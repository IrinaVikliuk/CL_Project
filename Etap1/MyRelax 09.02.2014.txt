MyRelax 09.02.2014
Насправді власники закладів мережі Mafia платять не стільки за ім’я, скільки  за організацію всього ресторанного бізнесу. Той факт, що таки платять «кагби» натякає нам на успішність цього франчайзингового проекту. А яка успішність без клієнтів?
Зазвичай парковка на проспекті Шевченка зайнята, але в центрі, куди варто ходити пішки – це не проблема. До речі, ілюмінація нового ресторанчику здорово освіжила фасад похмурої «профспілкової» будівлі.
З увагою до нових відвідувачів в них все гаразд – зустрінуть, підберуть столик, запропонують меню.  І потім – вам залишають дзвінок на столику аби ця увага не була втрачена протягом  вечора. Отже, школєнія були і то сервісу на користь.
В ресторанчику  однозначно симпатично і комфортно. Хіба, якщо деякі столики здаються вам занадто близько розміщеними, можу рекомендувати бронювати дивани. Ніщо в інтер’єрі цього ресторану  не вибивається з обраної стилістики і не дратує, мережеві заклади дійсно відпрацьовують з дизайнерами «красу». А притаманні «Мафії» величезні вікна приваблюють до неї і поодиноких відвідувачів, що полюбляють милуватися старим Львовом вдень. І це незважаючи на те, що концепт ресторану – сімейний. Справді, тут нерідко відпочивають родинами вкупі з галасливою малечею. Ще частими відвідувачами є туристи та студенти. Заклад з італійською та японською кухнями швидко став відомим. Чим викликана така популярність? Добрими стравами. І взагалі, відтепер саме в «Мафії» найсмачніша піца. А екзотичні поєднання, наприклад, з малосольною рибою виявляються більш, ніж вдалими. І це дифірамби від нелюбителя їжі фаст-фудівського зразка. Великі компанії ж підкупляють гігантськими піцами – на весь стіл. Ну і бонусами від закладу (в т.ч. алкогольними). 
Салати, пасти, равіолі, лосось, м’ясо,  десерти  –  можна обирати в ілюстрованому меню. Відповідність дотримана. А суші, окрім класичних пропонують також з мигдалем або апельсинами.  
Повечеряти загалом можна як за 60 грн так і за 200. Присутні пропозиції на будь-який гаманець. Принаймні поки що. Тому – поспішайте, і сподіваюсь, що вільні місця ще можна буде застати.

І так, там ще є караоке.