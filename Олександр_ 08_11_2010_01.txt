Олександр,08.11.2010
Прочитав відгук Алекса і згадав про власні відвідини ресторану навесні цього року. Прийшли ми туди своєю компанією, ресторан був нам рекомендований, з собою ми мали „ключик”, тому особливих сюрпризів не очікували. Усі були в хорошому настрої, на огріхи у роботі закладу вирішили не звертати уваги. Проте їх було настільки багато, що згодом не зважати на них ми вже просто не могли. Обслуговувати нас почав один офіціант, продовжував другий, а закінчував уже, фактично, третій. Цей третій був, очевидно, стажером, і навчали його за нашим столом. Усі салати були заправлені майонезом, ніби жодних інших приправ на кухні не було, а фантазії кухарів вистачило лише на те, щоб прикрасити їх яйцями порізаними на чотири частини. Стейки, які були нам наполегливо рекомендовані, виявилися якимись напівсирими м’язами, іншого порівняння я просто не можу знайти. Замовили ми їх medium done, тож уявляю, що б нам принесли, якби ми замовили їх rare. З усього замовленого усім сподобалося лише вино, але заслуги закладу у цьому не було жодної. Проголосити себе найдорожчим рестораном Галичини дуже просто. А чому не позиціонувати себе рестораном з найвищим рівнем обслуговування, чи найкращою кухнею у Галичині? Чи, може, власники мережі ніколи не бували далі Польщі і не знають, що у ресторані все починається з кухні та сервісу, а не з інтер’єру? Пропоную їм проводити тренінги для своїх офіціантів на власних забавах та днях народження. Тоді, можливо, якість обслуговування у нас поступово і зміниться на краще. Висловлюю подяку піаністу. Класна музика. Без нього в „Масонах” було б дуже сумно.