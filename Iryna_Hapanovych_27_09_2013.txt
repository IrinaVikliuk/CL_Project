У Львові панує найхолодніший за останні десятиліття вересень. Домовляючись зустрітися, наше дівоче товариство шукає заклади не за наявністю літнього майданчика, як минулого року, а скоріше за принципом присутності багатої чайної карти. Вчора ввечері ноги завели нас у “Black coffee” на Площі Ринок: в жодному із заздалегідь вподобаних закладів місць для невеличкої компанії не знайшлося. Тут же було абсолютно порожньо.
Почну, традиційно, з “плюсів”. Мені до вподоби світлий інтер’єр (хоча цікавістю він не відрізняється, але принаймні уникнув долі 80% закладів з традиційним останнім часом кольоровим рішенням,- думаю, зрозуміло, яким), подобаються також зручні ніші для верхнього одягу… А от наступні кілька деталей розчарували. По-перше, стійка з пресою з великою табличкою “для читання лише у закладі, з собою не забирати”,- тобто, керівництво взялося вказувати гостям, ще й у доволі ультимативній манері. По-друге, жахливі папки меню. Враження від самого (доволі достойного!) меню було зіпсоване вже “на старті”. Втім, холод і вітер таки загнали нас досередини, попри ці, помічені ще біля входу, дрібнички.
Можу відразу сказати, що ми не пошкодували. Людно так і не стало (окрім нашого – ще один столик), замовлені десерти нам сподобалися, а ціни виявилися доволі демократичними. Обслуговування відбувалося в класичній манері, що, можливо, і не зовсім відповідало загальній атмосфері закладу, але і не дратувало.

До речі, про атмосферу, а точніше, про концепт. Наскільки я зрозуміла з меню, це – все-таки ресторан з повноцінним переліком усіх груп страв. В той же час, і назва, і інтер’єр натякають скоріше не кав’ярню. Диссонанс, як не крути, відчутний.

Щодо маркетингу і піару: окрім таблички з обідньою пропозицією “страва +вино” (одна визначена страва і одне конкретне вино, аж нецікаво), жодного креативу помічено не було. Не зустрічала я “Black coffee” і у соцмережах. Що це? Намагання відрізнятися чи ігнорування тенденцій?.. Дивна, як на мене, політика.

Попри перелічені недоліки, враження скоріше позитивне. Щоправда, більше ми туди, найімовірніше, не завітаємо: кухня все-таки не настільки смачна, щоб “тягнути” весь концепт, а більше нічого цікавого там немає. Ось і запитую сама у себе – so what?